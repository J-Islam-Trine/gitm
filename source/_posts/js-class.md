---
title: ক্লাস
tags:
  - oop
categories:
  - - javascript
date: 2020-04-23 23:07:26
---

## OOP কী?
**Object Oriented Programming(OOP)** হচ্ছে প্রোগ্রাম লেখার একটা ধাঁচ যেটাতে সমস্যাগুলোকে বাস্তব দুনিয়ার আলোকে দেখা হয়ে থাকে। 

### OOP কেন?
কেন OOP-তে প্রোগ্রাম করার প্রয়োজন হতে পারে, সেটা বুঝাতে আমি প্রথমে খুব স্টুপিড একটা উদাহরণ দেবো। একটা প্রোগ্রাম লিখবো, যার দুইটা ফাংশন থাকবে, প্রথমটা কোন ব্যক্তির নাম নিয়ে তাকে গ্রিট করবে আর পরেরটা ঐ ব্যক্তির পুরো নামটা আউটপুট দিবে। 

![সাধারণ ফাংশনাল প্রোগ্রামিং](https://i.imgur.com/cOUet5Q.png)

এখানে লক্ষ্যণীয় যে, দুটো ক্ষেত্রেই নামের প্রথম অংশ (_firstName_) একই। কিন্তু আমাকে দুই বার আলাদা আলাদা ভাবে নাম দিতে হচ্ছে। শুধু তাই নয়, পরেরবার অন্য কোন ব্যক্তিকে গ্রিট করে তার নামটা মনে করতে হলে এই দুইটা ফাংশনকে আবারো ভ্যালু দিয়ে কল করতে হবে। আবার এখানে যদি আমি নামের প্রথম অংশ একটা ফাংশনে বদলাই, আরেকটাতে গিয়ে সেখানেও তা বদলে দিতে হবে।

এই ঝামেলাগুলো থেকে সহজেই যে OOP ব্যবহার করে বাঁচা যায়, শুধু তাই নয়; সেই সাথে বাড়তি কিছু সুবিধাও পাওয়া যায়।

## OOP কী?(বিশদ)
OOP মডেলে প্রোগ্রামে কাজের ধারা নয়, ইভেন্ট নয় বরং মূল বিষয়বস্তুটির দিকে তাকানো হয়। এই মূল বিষয়বস্তুটাকেই এখানে Object বলা হচ্ছে। 

উপরের প্রোগ্রামটি আবারো দেখা যাক। এখানে হ্যালো বলা হচ্ছে একজন মানুষকে, আবার পরের ফাংশনে সেই মানুষটির পুরো নামটা বলে দেয়া হচ্ছে। তারমানে OOP মডেল অনুসারে এখানে অবজেক্ট হবে একজন মানুষ। এখন আপনার সাথে আমারও দেখা হয়ে যেতে পারে। সেক্ষেত্রে আপনি তো আমাকেই হ্যালো বলবেন, আর পরের ফাংশনটাতেও আমারই পূর্ণ নাম আসবে। এরকম ভাবে যত জনের সাথেই দেখা হবে বা কথা হবে, তারা সবাই এই অবজেক্টের একেকটা নমুনা বা instance.

## ক্লাস
ক্লাসের দুটো অংশ থাকে, একটা হচ্ছে Constructor ফাংশন। আরেকটা অংশে থাকে ক্লাসের জন্য নানান ফাংশন, যে রকম উপরের উদাহরণটাতে ছিলো। তার মানে উপরের উদাহরণ থেকে first name, last name যাবে constructor ফাংশনে। এখানে this কীওয়ার্ড ব্যবহার করা হয়েছে। সেটার ব্যাপারটা একটু পরে বলছি।

![ক্লাস](https://i.imgur.com/olToDgd.png)

## অবজেক্ট তৈরী করা
ক্লাস তৈরী করার পর এবারে আমরা এই ক্লাসকে ব্যবহার করবো আলাদা আলাদা Person-এর জন্যে।

![অবজেক্ট বানানো](https://i.imgur.com/vG5nDwi.png)

এখানে new কিওয়ার্ড ব্যবহার করে এই ক্লাসের দুটো ইনস্ট্যান্স বানানো হয়েছে। এখানে যেহেতু Person ক্লাস, এই দুটো ইনস্ট্যান্স দিয়ে দুজন ব্যক্তিকে বুঝানো হয়েছে। এবারে আমরা চাইলেই এই ক্লাসের ফাংশনগুলোকে অবজেক্ট দিয়ে কল করে ব্যবহার করতে পারবো।

![অবজেক্ট দিয়ে কল করা](https://i.imgur.com/HZbi34Y.png)

## this
যখন আমরা new Person() দিয়ে নতুন অবজেক্ট বানাচ্ছি, তখন constructor-এ this এই Person()-এর মধ্য দিয়ে দেওয়া ভ্যালুগুলোর দিকে নির্দেশ করে। this এর মধ্য দিয়ে সেই ভ্যালুগুলো (যেমন, lastName) এসাইন হয়ে যায় (this.lastName)।

