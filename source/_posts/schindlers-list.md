---
title: শিন্ডলারের ইহুদীরা
categories:
  - [movies]
date: 2020-04-12 00:57:07
tags:
---

![পোস্টার](https://i.imgur.com/P3b3oWx.jpg)

"_Eyes Wide Shut_"-এর কাজ করার সময় চিত্রনাট্যকার _ফ্রেডেরিক রাফায়েল_-এর সাথে কথা হচ্ছিল পরিচালক _স্ট্যানলি কুবরিকের_। তিনি বলছিলেন যে, নাৎসি গণহত্যা নিয়ে কোন সিনেমাই নেই বলতে গেলে। তখন রাফায়েল তাকে স্টিভেন স্পিলবার্গ পরিচালিত এই চলচ্চিত্রটির কথা তুললে তিনি বলেন - 
> Think that was about the Holocaust?” he reportedly said. “That was about success, wasn’t it? The Holocaust is about 6 million people who get killed. Schindler’s List was about 600 people who don’t.
>"তোমার মনে হয় সেটা হলোকাস্ট নিয়ে বানানো?" তিনি বলতে থাকেন, "ওটার বিষয়বস্তু তো সাফল্য, তাই না? হলোকাস্টে ৬০ লক্ষ মানুষের মৃত্যু হয়েছিলো। Schindler's List সেই ৬০০ জন সম্পর্কে বানানো যারা বেঁচে গিয়েছিলো।"

কুবরিক ভুল বলেননি তখন। তবে কুবরিকের এই কথাটা যে চলচ্চিত্রটির মান সম্পর্কে নয়, সেটা বুঝাটা গুরুত্বপূর্ণ। তাই বলে Schindler's List-এ স্পিলবার্গ হলোকাস্ট একদম এড়িয়ে গিয়েছেন, তা নয়। যারা হলোকাস্টের ভয়াবহতা সম্পর্কে কিছুটা হলেও জানে, তাদের সামনে হলোকাস্টের ভয়াবহতা সীমিত করে এনে সয়ে যাওয়ার মত একটা চলচ্চিত্র বানানোটাই স্পিলবার্গের উদ্দেশ্য ছিলো। উনি সাদা-কালো রঙ ব্যবহার করে যুদ্ধের বীভৎসতা ঢেকেছেন। তবে এই সাদা-কালো রঙ ব্যবহারের আরেকটা কারণ হিসেবে বলা হয়ে থাকে যে, সে সময়ের স্মৃতিটা সাদা-কালোই হবে। যুদ্ধে বিবর্ণ হয়েছিলো সে সময়ের বর্ণ। ছিলো শুধু সাদা-কালো জীবন, রক্তের লাল রঙ আর নিভু নিভু করে জ্বলতে থাকা মোমবাতির মত ইহুদী মানুষদের জীবন। 

স্পিলবার্গ যদিও আমজনতার গিলতে কষ্ট না হয় এমন ভাবে হলোকাস্টের পটভূমিতে অস্কার শিন্ডলারের গল্পটা তুলে ধরেছেন, তাই বলে হলোকাস্টের ভয়াবহতা চাপা থাকে না। কোথাও সরাসরি আর কোথাও প্রতীকি ভাবে তার প্রকাশ পেয়েই যায়। Auschwitz কনসেন্ট্রেশন ক্যাম্পের দৃশ্যে যখন কখনো না বন্ধ হওয়া চিমনি দেখানো হয়, আর দেখা যায়, সারি সারি মানুষ সিঁড়ি দিয়ে নেমে যাচ্ছে স্নানাগারের আদলে থাকা চেম্বারগুলোতে, বুঝতে কষ্ট হয় না যে, এরা অচিরেই যুক্ত হতে যাচ্ছে আর কখনো ফিরতে না যাওয়া মানুষদের দলে। 

![sl1](https://i.imgur.com/drwK7IZ.jpg)

তাতে যেন এই অতি ক্ষীণ সংখ্যক মানুষকে রক্ষা করার কাহিনী বলতে থাকা চলচ্চিত্রটি কমজোরি না হয়ে গিয়ে উলটো সেটার মাহাত্ম্যটাকেই তুলে ধরে। অস্কার শিন্ডলার, নাৎসীর পার্টির একজন সদস্য, যুদ্ধকালীন মুনাফালোভী ব্যবসায়ী কীভাবে চট করে বদলে গিয়ে নিজের ক্রমশ বৃদ্ধি পেতে থাকা ধন-সম্পদ দিয়ে ইহুদীদের বাঁচাতে ব্যস্ত হয়ে উঠার পরই সে কারণেই তাকে এই চলচ্চিত্রের নায়ক বলে মনে হয় না। অনেকটা সময় ধরে ইহুদীদের বাঁচানোর তার ইচ্ছার প্রচ্ছন্নতা দেখে আমি দ্বিধায় ভুগি। লাল পোষাক পরিহিতা বাচ্চা মেয়েটা, যাকে দেখে শিন্ডলারের মধ্যে হুট করেই একটা কিছু বদলে যায়; তা বাস্তবে রূপ নেয় না অতটা চট করে। তবে সেটা দূর হয়ে যায় শেষ দৃশ্যে এসে, যখন অস্কার কান্নায় ভেঙ্গে পড়ে বলে - 
> One more person. A person, Stern, for this. [starts crying] I could have got one more person, and I didn't! 

সেটা দেখে আমার মনে হয় না যে, তা বাস্তবে হতে পারতো। পরে নেট ঘাঁটতে গিয়ে দেখি, শুধু আমার নয়, আরো অনেকেরই তা মনে হয়েছে। তাহলে স্পিলবার্গ কেন এই নাটকীয় কান্নার দৃশ্য রাখতে গেলেন শেষ দৃশ্যে? হয়তো সেই লাল পোষাক পরিহিতা বাচ্চা মেয়েটার জন্যেই এই কান্না! চলচ্চিত্র শেষ হলেও ভাবনা থেকেই যায়। সত্যিই এই চলচ্চিত্র পরিচালনার জন্যে স্পিলবার্গের চেয়ে ভালো কেউ হতে পারতো না।